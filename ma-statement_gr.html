<div class="shortContainer"><h1 class="alignCenter"style="line-height: 150%; "> Δήλωση σκοπού για την παρακολούθηση του Π.Μ.Σ. “Οπτικοακουστικές Τέχνες στην Ψηφιακή Εποχή”</h1> </div>
<div class="shortContainer"><hr></div>

<div class="shortContainer">

    <div class="textbox indent">
        <h3>Τα πολυμέσα είναι η μορφή έκφρασης που μου δίνει την μεγαλύτερη ελευθερία.</h3>
<p>
       <br>
       Η έφεση μου στις δημιουργικές δραστηριότητες, τη ζωγραφική και το σχέδιο, είναι κάτι που συμπίπτει με τις πρώτες μου αναμνήσεις, ενώ ο συνδυασμός με ψηφιακά μέσα είναι κάτι που μου κίνησε το ενδιαφέρον από πολύ νωρίς. Ήδη από τις προσχολικές ηλικίες, πειραματιζόμουν με λογισμικά αρχιτεκτονικής που υπήρχαν εγκατεστημένα στον οικογενειακό υπολογιστή, ενώ σταδιακά οι γνώσεις μου διευρύνθηκαν και ξεκίνησα να ασχολούμαι με τα γραφικά και το animation. Τα τελευταία χρόνια, τα τρισδιάστατα γραφικά και η σύνθεση βίντεο βρίσκονται στο επίκεντρο της έρευνάς μου, ενώ πιο ερασιτεχνικά προσπαθώ να εμβαθύνω τις γνώσεις μου στην ηχοληψία και την εικονοληψία. Όλοι αυτοί οι κλάδοι με ενθουσιάζουν σε κάθε τους έκφανση. Μου αρέσει να μελετάω διαρκώς νέες ιδέες και εργαλεία και να ασχολούμαι με την βελτίωση των τεχνικών μου δεξιοτήτων. Πέρα από επιθυμία, αντιμετωπίζω αυτή την ενασχόληση και ως ανάγκη, καθώς η αμεσότητα της επαφής με τα εργαλεία είναι απαραίτητη για την πραγμάτωση ιδεών. Αυτό γίνεται ακόμα πιο ορατό σε περιβάλλοντα συνεργασίας περισσοτέρων δημιουργών (στούντιο), συνθήκη η οποία θεωρώ πως στον τομέα των πολυμέσων δυνητικά γίνεται πολύ απελευθερωτική σαν καλλιτεχνική διαδικασία. Παρά τις τεχνικές απαιτήσεις του αντικειμένου ωστόσο, το οπτικό και εννοιολογικό αποτέλεσμα παραμένουν στο επίκεντρο του προβληματισμού μου.
       <br><br>
       Έχοντας μεγαλώσει σε ένα πολυπολιτισμικό και αστικό περιβάλλον, την καθημερινότητα αυτού νιώθω πιο άνετα να προσεγγίζω. Θέματα όπως η σχέση με τον χώρο, ο θεσμός της οικογένειας, η επισφάλεια. Ως προέκταση της ενασχόλησης με τον χώρο, η σχέση με το διαδίκτυο και η απομυστικοποίηση των τμήματων και κόμβων από τους οποίους αποτελείται είναι ένα ακόμα θέμα που μου κινεί έντονα το ενδιαφέρον τελευταία. Ανά περιόδους όπου η δημιουργική έκφραση γίνεται η καθημερινότητά μου, προσπαθώ επίσης να συμβάλλω στον διάλογο που περιστρέφεται γύρω από τον νομοτελειακό διαχωρισμό καλλιτέχνη-κοινού. Πιστεύω πως η περιχαράκωση της δημιουργικής διαδικασίας είναι κάτι που δεν εξυπηρετεί την κοινότητα και αποτελεί άλλη μια έκφανση της εισβολής εμπορευματικών εννοιών όπως ο ανταγωνισμός, οι πατέντες και η μοναδικότητα (unique selling proposition) στις μεταξύ μας σχέσεις. 
       <br><br>
       Τα μέσα και οι αισθητικές επιλογές των έργων μου θέλω να ποικίλουν, χωρίς να μπορώ να αρνηθώ την έντονη επιρροή των τάσεων στις γραφικές τέχνες, το κινηματογραφικό animation και τις κοινότητες των λογισμικών σε όσα κάνω. Η στοχευμένη οπτική πληροφορία είναι διάχυτη σε τέτοιο βαθμό όπου είναι αδύνατο να μην παρατηρηθεί στους ευρύτερους κύκλους των εφαρμοσμένων τεχνών η επίδραση των πιο εμπορεύσιμων και εφαρμόσιμων ιδεών από εκδηλώσεις όπως για παράδειγμα το Annecy International Animation Festival, το συνέδριο SIGGRAPH, τις κινηματογραφικές πρεμιέρες και άλλα. Σαν πρόσφατο παράδειγμα, το οπτικό λεξιλόγιο που δημιουργείται και εξελίσσεται καθημερινά γύρω από την χρήση τεχνολογιών τεχνητής νοημοσύνης θεωρώ πως έχει αρχίσει με ποικίλους τρόπους να αφομοιώνεται από τις κοινότητες που ασχολούνται με τα γραφικά. Παράλληλα θεωρώ πως επηρεάζομαι συχνά από άτομα με τα οποία συναναστρέφομαι και ασχολούνται με συναφή αντικείμενα.
       <br><br> 
       Αφετηρία της ενασχόλησης μου με την εικαστική δημιουργία είναι η ανάγκη μου να μοιράζομαι και να νιώθω πως επηρεάζω με θετικό πρόσημο τα άτομα με τα οποία έρχομαι σε επαφή, ανεξάρτητα από το υπόβαθρο και τις συνθήκες. Το να βρίσκομαι σε μία θέση όπου η επικοινωνία διεξάγεται με ίσους όρους και να μπορώ να ανταλλάσσω γνώσεις και εμπειρίες, είναι για εμένα ένα συνεχές επίδικο. Όσο μπορώ, προσπαθώ να συμμετέχω σε συλλογικές δράσεις και πρότζεκτ, σαν μία προσπάθεια να αντισταθώ στον αυξανόμενο κατακερματισμό. Θεωρώ πως οι ρουτίνες μας, περισσότερο από όσο θα μπορούσαν να μας παρέχουν κάποια ασφάλεια, δρούνε καταλυτικά στην αποξένωσή μας. Πιστεύω στην ανατρεπτική δύναμη του δημιουργικού παιχνιδιού και την καταστασιακή παράδοση, την ριζοσπαστικότητα στην παράλληλη πορεία της δημιουργίας με τα κοινωνικά κινήματα.
       <br><br>       
       Θεωρώ πως το Π.Μ.Σ. "Ψηφιακές Μορφές Τέχνης" είναι μία ευκαιρία να ανακαλύψω μορφές έκφρασης και δημιουργίας με τις οποίες δεν έχω ασχοληθεί (sound art, υποκριτική) να επενδύσω χρόνο σε άλλες με τις οποίες έχω ασχοληθεί μόνο επιφανειακά (net art, projection mapping, σκηνοθεσία, vr), να εμβαθύνω ακόμα περισσότερο σε αυτές με τις οποίες ασχολούμαι ήδη καθημερινά (3d animation, video compositing, illustration). Με ενδιαφέρει να επανεξετάσω τις θεμελιώδεις γνώσεις μου στα πολυμέσα, το animation και τον ήχο και να ενδυναμώσω τα αναλυτικά και θεωρητικά μου εργαλεία. Θα μου άρεσε να γνωρίσω δημιουργούς που ασχολούνται με τα παραπάνω και να ανταλλάξω οπτικές και γνώσεις, να γνωρίσω την κοινότητα καλλιτεχνών πολυμέσων του τμήματος Τεχνών Ήχου & Εικόνας και γενικότερα. Επίσης θα ήθελα να παρακολουθήσω την εκπαιδευτική διαδικασία όπως διεξάγεται το Π.Μ.Σ., την στόχευση και τις μεθοδολογίες, καθώς η ενασχόληση με την εκπαίδευση στα πολυμέσα είναι κάτι ακόμα που με ενδιαφέρει. Πιστεύω πως το πρόγραμμα σπουδών του Π.Μ.Σ. θα μπορούσε να μου προσφέρει εξαιρετικές δυνατότητες για την ανάπτυξη μου εικαστικά και πιθανότατα επαγγελματικά. 
        <br><br>
        Ρήγας Κούγκολος
    </p>   
        

</div>