<div class="shortContainer"><h1 class="alignCenter"style="line-height: 150%; "> Κείμενο τεκμηρίωσης του καλλιτεχνικού έργου/έρευνας και των λόγων επιλογής του ΠΜΣ "Ψηφιακές Μορφές Τέχνης"</h1> </div>
<div class="shortContainer">

    <div class="textbox indent">
        <h3>Τα πολυμέσα είναι η μορφή έκφρασης που μου δίνει την μεγαλύτερη ελευθερία.</h3>
<p>
       <br>
        Η έφεση μου στις δημιουργικές δραστηριότητες, τη ζωγραφική και το σχέδιο, είναι κάτι που συμπίπτει με τις πρώτες μου αναμνήσεις, ενώ ο συνδυασμός με ψηφιακά μέσα είναι κάτι που μου κίνησε το ενδιαφέρον από πολύ νωρίς. Ήδη από τις προσχολικές ηλικίες, πειραματιζόμουν με λογισμικά αρχιτεκτονικής που υπήρχαν εγκατεστημένα στον οικογενειακό υπολογιστή, ενώ σταδιακά οι γνώσεις μου διευρύνθηκαν και ξεκίνησα να ασχολούμαι με τα γραφικά και το animation. Τα τελευταία χρόνια, τα τρισδιάστατα γραφικά και η σύνθεση βίντεο βρίσκονται στο επίκεντρο της έρευνάς μου, ενώ πιο ερασιτεχνικά προσπαθώ να εμβαθύνω τις γνώσεις μου στην ηχοληψία και την εικονοληψία. Όλα αυτά με ενθουσιάζουν σε κάθε τους έκφανση. Η βελτίωση των τεχνικών μου δεξιοτήτων είναι μία συνεχής επιθυμία, όσο και ανάγκη, καθώς η αμεσότητα της επαφής με τα εργαλεία είναι κάτι απαραίτητο για την πραγμάτωση ιδεών. Αυτό γίνεται ακόμα πιο έντονο σε περιβάλλοντα συνεργασίας περισσοτέρων δημιουργών (στούντιο), συνθήκη η οποία θεωρώ πως μπορεί δυνητικά να γίνει πολύ απελευθερωτική σαν καλλιτεχνική διαδικασία. Παρά τις τεχνικές απαιτήσεις του αντικειμένου βέβαια, το οπτικό και εννοιολογικό αποτέλεσμα παραμένουν στο επίκεντρο του προβληματισμού μου.
        <br><br>
        Έχοντας μεγαλώσει σε ένα πολυπολιτισμικό και αστικό περιβάλλον, η καθημερινότητα αυτού είναι αυτή που νιώθω πιό άνετα να προσεγγίζω. Θέματα όπως η σχέση με τον χώρο, ο θεσμός της οικογένειας, η επισφάλεια. Ένα ακόμα θέμα που μου κινεί έντονα το ενδιαφέρον, ως προέκταση της ενασχόλησης με τον χώρο είναι το διαδίκτυο και η απομυστικοποίηση των τμηματων και κόμβων από τους οποίους αποτελείται. Ανά περιόδους όπου η δημιουργική έκφραση γίνεται η καθημερινότητά μου, προσπαθώ να συμβάλλω στον διάλογο που περιστρέφεται γύρω από τον νομοτελειακό διαχωρισμό καλλιτέχνη-κοινού. Πιστεύω πως η περιχαράκωση της δημιουργικής διαδικασίας είναι κάτι που δεν εξυπηρετεί την κοινότητα και αποτελεί άλλη μια έκφανση της εισβολής εμπορευματικών εννοιών όπως ο ανταγωνισμός, οι πατέντες και η μοναδικότητα (unique selling proposition) στις μεταξύ μας σχέσεις. 
        <br><br> 
        Τα μέσα και οι αισθητικές επιλογές των έργων μου θέλω να ποικίλουν, χωρίς να μπορώ να αρνηθώ την έντονη επιρροή των τάσεων στις γραφικές τέχνες, το κινηματογραφικό animation και τις κοινότητες των λογισμικών σε όσα κάνω. Η στοχευμένη οπτική πληροφορία είναι διάχυτη σε τέτοιο βαθμό που οι πιο εμπορεύσιμες και εφαρμόσιμες ιδέες από φεστιβάλ και συνέδρια όπως για παράδειγμα το Annecy International Animation Festival και το SIGGRAPH είναι αδύνατο να μην παρατηρηθούν στους ευρύτερους κύκλους των εφαρμοσμένων τεχνών. Σαν πρόσφατο παράδειγμα, πιστεύω πως οι τεχνολογίες τεχνητής νοημοσύνης έχουν ήδη διεισδύσει στο οπτικό λεξιλόγιο των περισσότερων καλλιτεχνών που ασχολούνται με τα γραφικά. Παράλληλα θεωρώ πως επηρεάζομαι συχνά από άτομα με τα οποία συναναστρέφομαι και ασχολούνται με συναφή αντικείμενα.
        <br><br>
        Η αφετηρία της ενασχόλησης μου με την εικαστική δημιουργία είναι η ανάγκη να μοιράζομαι και να νιώθω πως επηρεάζω με θετικό πρόσημο τα άτομα με τα οποία έρχομαι σε επαφή, ανεξάρτητα από το υπόβαθρο και τις συνθήκες. Προσπαθώ όσο μπορώ να συμμετέχω σε συλλογικές δράσεις και πρότζεκτ, καθώς θεωρώ πως οι ρουτίνες μας μας αποξενώνουν σε μεγαλύτερο βαθμό από όσο μπορούν να μας παρέχουν κάποια ασφάλεια. Το να βρίσκομαι σε μία θέση όπου η επικοινωνία διεξάγεται με ίσους όρους και να μπορώ να ανταλάσσω γνώσεις και εμπειρίες, είναι για εμένα ένα συνεχές επίδικο. Πιστεύω στην ανατρεπτική δύναμη του δημιουργικού παιχνιδιού κατα την καταστασιακή παράδοση, και την ριζοσπαστικότητα στην παράλληλη πορεία του με τα κοινωνικά κινήματα.
        <br><br>
        Θεωρώ πως το Π.Μ.Σ. "Ψηφιακές Μορφές Τέχνης" είναι μία ευκαιρία να ανακαλύψω μορφές έκφρασης και δημιουργίας με τις οποίες δεν έχω ασχοληθεί (sound art, υποκριτική) να επενδύσω χρόνο σε άλλες με τις οποίες έχω ασχοληθεί μόνο επιφανειακά (net art, projection mapping, σκηνοθεσία, vr), να εμβαθύνω ακόμα περισσότερο σε αυτές με τις οποίες ασχολούμαι ήδη καθημερινά (3d animation, video compositing, illustration). Με ενδιαφέρει να επανεξετάσω τις θεμελιώδεις γνώσεις μου στα πολυμέσα, το animation και τον ήχο και να ενδυναμώσω τα αναλυτικά και θεωρητικά μου εργαλεία. Θα μου άρεσε να γνωρίσω δημιουργούς που ασχολούνται με τα παραπάνω και να ανταλλάξω οπτικές και γνώσεις, αλλά και να γνωρίσω την κοινότητα καλλιτεχνών πολυμέσων της ΑΣΚΤ και της Αθήνας γενικότερα. Επίσης θα ήθελα να παρακολουθήσω την εκπαιδευτική διαδικασία όπως διεξάγεται το Π.Μ.Σ., την στόχευση και τις μεθοδολογίες, καθώς η ενασχόληση με την εκπαίδευση στα πολυμέσα είναι κάτι ακόμα που με ενδιαφέρει. Πιστεύω πως το πρόγραμμα σπουδών του Π.Μ.Σ. προσφέρει εξαιρετικές δυνατότητες για την ανάπτυξη μου εικαστικά και ενδεχομένως επαγγελματικά. 
        <br><br>
        Ρήγας Κούγκολος
    </p>   
        

</div>